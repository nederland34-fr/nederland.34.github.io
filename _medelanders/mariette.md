---
title: Mariette Dirksen
description: Bewust natuurlijk gezond!
layout: default
---

# Mariette Dirksen

_Mariette, waar kom je vandaan?_

Ik ben in 1963 geboren in Eindhoven. Na een druk bestaan als arbeids- en organisatieadviseur bij een reïntegratiebedrijf, besloten mijn man en ik onze droom te verwezenlijken. Tien jaar geleden zijn wij vertrokken naar de Ariege, in de Midi-Pyrénées, en na enige tijd een chambres d’hôte begonnen. Een schitterende streek, maar wel erg stil en nat. We hebben de zaak dan ook weer verkocht om naar een streek met meer zon, zee en leven te trekken. Nu wonen we in Assas.

_Hoe is je gezinssituatie?_

Mijn man Hans werkt in de offshore. Wij hebben twee schatten van honden (lacht): Beau, een Beauceron, en Chica, een Jac russellterriër.

_Wat doe/deed je voor werk?_

Ik heb in Nederland oa biologie gestudeerd en enkele jaren als verpleegkundige gewerkt. Ik heb het altijd fijn gevonden om voor mens en milieu te zorgen. Daarom besloot ik de driejarige opleiding naturopathie en iridologie (natuurgeneeskundige therapie) in Rochefort-sur-Mer te volgen. Na die opleiding heb ik mij als zelfstandig naturopathe gevestigd en een eigen bedrijf opgericht: l’art de vivre (www.lartdevivre.nl). Ik richt mij in het bijzonder op Nederlanders in Frankrijk, omdat communicatie een belangrijk onderdeel van mijn werk vormt en dat in de eigen taal toch net even makkelijker is, zowel voor mij als voor de klant. Overigens heb ik ook een praktijk in Nederland, in Den Bosch, waar ik in de wintermaanden vaak verblijf. Daarnaast ga ik als vrijwilligster werken bij Etincelle in Montpellier, een association voor vrouwen met kanker, waar ik oa massages ga geven. Ook heb ik twee jaar als klasse-assistente op De Nederlandse School in Sausan geholpen.

_Kun je ons kort uitleggen wat naturopathie is?_

Naturopathie is een leefwijze waarbij wordt geprobeerd ziektes/klachten op een natuurlijke manier en met natuurlijke middelen/methodes te voorkomen of soms zelfs te genezen. De aanpak is gericht op het ondersteunen of bevorderen van de zelfgenezing door de eigen vitaliteit te verhogen (in plaats van de symptomatische benadering van de reguliere gezondheidszorg). Het is een complementaire zorg. Naturopathie gaat uit van de holistische benadering: lichaam en geest zijn verbonden en beïnvloeden elkaar. Dus....proberen zo gezond mogelijk oud te worden door voldoende aandacht te besteden aan onder andere voeding, lichaamsbeweging, levensinstelling, werkhouding en milieu. Preventie, voorkomen, is beter dan genezen! L'art de vivre kijkt samen met de cliënt hoe hij met deze aspecten omgaat en helpt hem zijn huidige leefwijze waar nodig aan te passen. Als gezondheidsconsulent begeleid ik de persoon hierbij, maar hij zal het toch vooral zelf moeten doen! Kortom, naturopathie is een preventieve werkwijze, maar kan ook helpen bij het behandelen van bestaande gezondheidsklachten.

_Wat mis je het meest van Nederland?_

Ik mis het ongedwongene van Nederland. Kopje koffie drinken met krantje erbij, even lekker de stad in, vrienden opzoeken in de kroeg, een gesprekje met vreemden aanknopen, al is dat nog zo oppervlakkig. ... Maar misschien komt d
at ook wel omdat ik hier buitenlander ben en bovendien niet in de stad woon. Ik stap toch niet zo maar even in de auto om naar de stad te gaan.

_Ga je nog wel eens terug naar Nederland?_

Al mijn familieleden en vrienden wonen in Nederland. Aanvankelijk ging ik heel weinig terug naar Nederland, omdat ik vooral wilde proberen te integreren. Nu ga ik af en toe een weekje terug, naar mijn pied à terre in Den Bosch, een heerlijk Bourgondische stad! In Den Bosch is een filmhuis waar ik Franse films met Nederlandse ondertiteling kan bekijken. Want zelfs na tien jaar vind ik het nog steeds moeilijk om een Franse film helemaal te volgen.

_Kijk je nog wel eens naar Nederlandse televisieprogramma’s?_

Ja, ik kijk elke dag naar het Nederlandse journaal en soms naar een praatprogramma.

_Wat was het laatste Nederlandstalige boek dat je gelezen hebt?_

Ik lees heel graag Nederlandse romans, maar het is lang geleden dat ik er één gelezen heb. De afgelopen jaren heb ik alleen maar studieboeken gelezen. Dat geldt ook voor Franstalige boeken. Het laatste boek was een studieboek over voedingssupplementen.

_Sinds wanneer ben je NVM-lid?_

Ik ben lid sinds maart 2014.

_Wat verwacht je van het NVM-lidmaatschap?_

Ik hoop meer Nederlanders te leren kennen om samen activiteiten te ondernemen.

_Welke activiteit zou jij wel willen organiseren voor de andere NVM-ers?_

Ik kan wel een lezing/introductie geven over natuurgeneeskundige therapie of voeding!

_Droom je in het Nederlands of in het Frans?_

In het Nederlands! Alhoewel... dat denk ik. Ik droom heel veel, maar kan het niet navertellen! Ik praat natuurlijk ook elke dag Nederlands met mijn man.

_Voel je je Nederlandse of Française?_

Allebei. Ik ben natuurlijk geen Française, maar Nederlanders vinden mij wel veranderd. Rustiger, minder gestrest. Maar ik leef natuurlijk ook op een andere manier dan vroeger. Relaxter, net als de Fransen, het komt allemaal wel, en dat bevalt me best. Integreren is lastiger dan ik had verwacht. Ik kijk nu ook heel anders aan tegen buitenlanders die vanuit een echt geheel andere cultuur naar Nederland of Frankrijk komen. Voor hen is het allemaal nog veel moeilijker. Ook zou ik in de toekomst nog andere landen willen ontdekken.

_In welk land ga je stemmen?_

In geen van beiden, want ik heb mij in geen van beide landen aangemeld als kiezer. Eerlijk gezegd vind ik politiek niet aantrekkelijk. Het is te grootschalig en ik heb niet zo veel vertrouwen in de deskundigheid van diverse individuen in de politiek. Ik denk dat je op kleiner niveau zelf veel goeds kan doen.

_Wat vind je het leukste aan Frankrijk?_

Je hebt hier de ruimte en de vrijheid, je kunt hier jezelf zijn, en je hebt hier een heerlijk klimaat.

_Wat zou je de andere NVM-ers verder nog willen zeggen?_

Leef natuurlijk bewust gezond. Neem de verantwoordelijkheid voor je leven in eigen hand!

_Bedankt, Mariette, en welkom bij de NVM!_

Montpellier maart 2014
